# Mind the...Bike!!!
Έργο για την συμμετοχή στον 5ο Πανελλήνιο Διαγωνισμό Ανοιχτών Τεχνολογιών στην Εκπαίδευση
Αποθετήριο για το έργο "Mind the…Βike!!!"
ΣΧΕΔΙΟ ΤΙΤΛΟΣ ΕΡΓΟΥ: "Mind the…Bike!!!"
'Ονομα Ομάδας: "Green Riders"   
Δημιουργός:  2ο Νηπιαγωγείο Χανίων
ΘΕΜΑ: Πράσινη Οικονομία, Πράσινη Μετακίνηση, ανοιχτή για όλους
ΣΤΟΧΟΙ: 
Να αντιληφθούν οι μαθητές την έννοια της πράσινης οικονομίας, εστιάζοντας στην πράσινη μετακίνηση. Μέσα από την καθημερινή τους μετακίνηση προς και από το σχολείο, να υιοθετήσουν πράξεις σεβασμού προς το περιβάλλον, αναπτύσσοντας πράσινες συνήθειες. Να υιοθετήσουν και να μεταδώσουν την πράσινη μετακίνηση ως μία πράξη ευθύνης προς το περιβάλλον. Να αναπτύξουν δημιουργική και κριτική σκέψη μέσα από την εμβάθυνση για την περιβαλλοντική επίλυση ενός προβλήματος. Να αποκτήσουν κριτική σκέψη κατά την αναζήτηση πληροφοριών στο διαδίκτυο. Να γνωρίσουν τις δυνατότητες των εφαρμογών τεχνητής νοημοσύνης μέσω της συγγραφής ανοιχτού κώδικα και της χρήσης των ανοιχτών τεχνολογιών, αποκτώντας έτσι τις  απαραίτητες δεξιότητες, ώστε γίνουν δημιουργοί λύσεων. Να έρθουν σε επαφή και να εξοικειωθούν με βασικές αρχές προγραμματισμού και αλγοριθμικού τρόπου σκέψης και δημιουργίας κώδικα. Να παίρνουν πρωτοβουλίες αξιοποιώντας την δημιουργικότητα και την επινοητικότητά τους. Να αναπτύξουν τις κοινωνικές τους δεξιότητες. 

ΥΛΙΚΑ : 1 Codey Rocky , 1 Bee Bot, 1 Bee Bot /Διαφανές πλέγμα με θήκες,1 Bee Bot /μαθαίνω να κυκλοφορώ στην πόλη, ανακυκλώσιμα και άχρηστα υλικά,μαρκαδόροι, χαρτόνια , traffic set Egmont Toys, Εξοπλισμός και σήμανση οδικής κυκλοφορίας Playmobil.

Α. ΣΥΝΤΟΜΗ ΠΕΡΙΓΡΑΦΗ
Η προστασία του φυσικού και πολιτιστικού περιβάλλοντος για την υγιή ανάπτυξη της προσωπικότητας και την καλή ποιότητα ζωής αποτελεί υποχρέωση  και δικαίωμα του καθενός. Η  χρήση του ποδηλάτου ως μέσο εναλλακτικής μετακίνησης στην πόλη και όχι μόνο, ωφελεί τον καθένα σε όλους τους τομείς της ζωής του. Με τη χρήση του καλλιεργούμε κουλτούρα για τη χρήση εναλλακτικών τρόπων μετακίνησης, μειώνουμε τους ρύπους και την ηχορύπανση, επιβραδύνεται το φαινόμενο του θερμοκηπίου και η ρύπανση των υδάτων. Σύμφωνα με τον Παγκόσμιο στόχο 11 της βιώσιμης ανάπτυξης από τον ΟΗΕ ‘’Βιώσιμες πόλεις και κοινότητες’’, συχνές προκλήσεις που αντιμετωπίζουν τα αστικά κέντρα είναι η κυκλοφοριακή συμφόρηση. Η χρήση του ποδηλάτου ως μέσο μετακίνησης βοηθά στην αποσυμφόρηση του αστικού ιστού, συμβάλλοντας ταυτόχρονα στην ποιότητα του αέρα.
Με αφόρμηση τις εμπειρίες που μεταφέρει στο συμβούλιο του σχολείο, ο μαθητής Μ. του 1ου τμήματος κατά την καθημερινή μετακίνησή του στο σχολείο με το ποδήλατό του, οι μαθητές/τριες ακολουθώντας τα βήματα της περιβαλλοντικής εκπαίδευσης που αφορούν στην έρευνα στο πεδίο αλλά και μέσω εφαρμογών όπως το Google Forms και https://greekecologicalfootprint.web.auth.gr/wp-content/uploads/2020/11/index_prod_el.html θα αναζητήσουν:
α. κατά πόσο χρησιμοποιείτε από τους μαθητές/τριες και τις οικογένειές τους το ποδήλατο για την μετακίνησή τους στο σχολείο 
β. πόσο εύκολη είναι η χρήση του ποδηλάτου, συγκεκριμένα εντός του αστικού ιστού που περιβάλλει το σχολείο 
γ. το οικολογικό αποτύπωμα της μετακίνησής τους στο σχολείο. 
Μέσα από δραστηριότητες που θα εισάγουν τα παιδιά στην ρομποτική, με την χρήση του Beebot και του Βeebot/Μαθαίνω να κυκλοφορώ στην πόλη, τα παιδιά θα εξοικειωθούν με την χρήση του απλού ρομπότ ώστε να προχωρήσουν στην δημιουργία της πρότυπης μακέτας του ποδηλατόδρομου του σχολείου. Θα αλληλεπιδράσουν ουσιαστικά  δημιουργώντας ένα επιτραπέζιο διαδραστικό παιχνίδι με ομαδικές ζωγραφιές και τη χρήση του Beebot/Διαφανές πλέγμα με θήκες, που θα προβάλλει τα οφέλη από τη χρήση του ποδηλάτου. Θα συνδημιουργήσουν και θα ηχογραφήσουν το δικό τους μήνυμα για την σημασία της χρήσης του ποδηλάτου, το οποίο θα αποτελεί τον οικοκώδικα του σχολείου ,θα προβληθεί από την παιδική ραδιοφωνική εκπομπή ‘’Διαστημικές πτήσεις’’ του Δίκτυου Fm την Παγκόσμια Ημέρα Περιβάλλοντος 5 Ιουνίου και θα αποτελέσει την συμμετοχή μας στο διαγωνισμό European School Radio ‘’ Καν΄ το ν΄ ακουστεί!’’. Μέσω του Codey Rocky και του προγράμματος Makeblock, οι μαθητές θα γνωρίσουν και θα κατανοήσουν τις βασικές αρχές προγραμματισμού και τεχνητής νοημοσύνης μέσα από την δημιουργία μακέτας. Παράλληλος στόχος του έργου ‘’Mind the…Bike’’ αποτελεί η εμπλοκή φορέων του Δήμου Χανίων σχετικών με την βιώσιμη κινητικότητα (http://svak4chania.gr) και ποδηλατικών ομάδων της πόλης στο πλαίσιο της συνδιοργάνωσης δράσεων ενημέρωσης και ευαισθητοποίησης των πολιτών σε σχέση με την πράσινη μετακίνηση.

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ

 α)  Διερεύνηση του προβλήματος 
Στο εβδομαδιαίο συμβούλιο του σχολείου, ο μαθητής Μ. του 1ου τμήματος μοιράζεται την εμπειρία και τον προβληματισμό του σχετικά με την καθημερινή μετακίνησή του στο σχολείο με το ποδήλατό του. Του αρέσει που έρχεται με το ποδήλατο, αλλά δυσκολεύεται με τα αυτοκίνητα και τον δρόμο. Με αφορμή αυτή την εμπειρία, οι μαθητές συζητούν και μοιράζονται δικές τους εμπειρίες σχετικές με το αν και πόσο χρησιμοποιούν το ποδήλατο ως μέσο μετακίνησης. Στο πλαίσιο της συνεργασίας του σχολείου με την οικογένεια, οι γονείς θα κληθούν να συμπληρώσουν ένα ερωτηματολόγιο Google Form με σκοπό να μαζέψουμε πληροφορίες σχετικά με το κατά πόσο χρησιμοποιείτε από τους μαθητές/τριες και τις οικογένειές τους το ποδήλατο για την μετακίνησή τους στο σχολείο αλλά και το πόσο εύκολη είναι η χρήση του ποδηλάτου, συγκεκριμένα εντός του αστικού ιστού που περιβάλλει το σχολείο. 
Αφού συγκεντρωθούν οι απαντήσεις θα επισκεφθούμε τον ιστότοπο https://greekecologicalfootprint.web.auth.gr/wp-content/uploads/2020/11/index_prod_el.html  όπου θα ενημερωθούμε για την σύνδεση του ποδηλάτου με την πράσινη μετακίνηση και οικονομία αναζητώντας το οικολογικό μας αποτύπωμα.

β) Έρευνα στο πεδίο
Σε καθορισμένο χρόνο, οργανώνεται η μετακίνηση των  μαθητών/τριών έξω από το σχολείο με σκοπό να παρατηρήσουν και να καταγράψουν την ύπαρξη ή μη ποδηλατόδρομου, την σχετική σήμανση και τον αριθμό ποδηλάτων σε σχέση με τα αυτοκίνητα. Επιστρέφοντας στο σχολείο, οι μαθητές/τριες μεταφέρουν την εμπειρία τους από την έρευνα στο πεδίο και τις παρατηρήσεις τους, οι οποίες καταγράφονται σε εννοιολογικό χάρτη coggle.it. Στο συμβούλιο του σχολείου αποφασίζεται η δημιουργία ενός επιτραπέζιου διαδραστικού παιχνιδιού, που θα προβάλλει τα οφέλη από τη χρήση του ποδηλάτου και τις δυσκολίες που καταγράφηκαν και  η δημιουργία μακέτας της γειτονιάς του σχολείου με την προσθήκη ποδηλατόδρομου.

γ) Υλοποίηση
Μέσα από δραστηριότητες που θα εισάγουν τα παιδιά στην ρομποτική, με την χρήση του Beebot και του Βeebot/Μαθαίνω να κυκλοφορώ στην πόλη, τα παιδιά θα εξοικειωθούν με την χρήση του απλού ρομπότ. Θα δημιουργήσουν ένα επιτραπέζιο διαδραστικό παιχνίδι με ομαδικές ζωγραφιές και τη χρήση του Beebot/Διαφανές πλέγμα με θήκες, που θα προβάλλει τα οφέλη και τις δυσκολίες από τη χρήση του ποδηλάτου. Στο επιτραπέζιο παιχνίδι θα ενσωματωθεί QR code που θα χρησιμοποιηθεί για να επιβραβεύει τα παιδιά στο τέλος του παιχνιδιού για την συμμετοχή τους στην πράσινη μετακίνηση. Θα δημιουργήσουν την μακέτα της γειτονιάς του σχολείου με την προσθήκη ποδηλατόδρομου. Η μακέτα θα κατασκευαστεί με ανακυκλώσιμα υλικά και αντικείμενα από την σχολική τάξη, όπως τουβλάκια, εξοπλισμό και σήμανση οδικής κυκλοφορίας. Με τη χρήση  του Codey Rocky και μέσω του προγράμματος Makeblock οι μαθητές/τριες θα δημιουργήσουν το πρώτο τους πρόγραμμα με σκοπό την μετακίνηση του ρομπότ από το σπίτι στο σχολείο, χρησιμοποιώντας μόνο τον ποδηλατόδρομο και αποφεύγοντας τον δρόμο.

δ) Διάχυση 
Τα παιδιά θα συνδημιουργήσουν και θα ηχογραφήσουν το δικό τους μήνυμα για την σημασία της χρήσης του ποδηλάτου, το οποίο θα αποτελεί τον οικοκώδικα του σχολείου, θα προβληθεί από την παιδική ραδιοφωνική εκπομπή ‘’Διαστημικές πτήσεις’’ του Δίκτυου Fm την Παγκόσμια Ημέρα Περιβάλλοντος (5 Ιουνίου) και θα αποτελέσει την συμμετοχή τους στον διαγωνισμό European School Radio ‘’ Καν΄ το ν΄ ακουστεί!’’. Θα συνδιοργανώσουν, με την εμπλοκή ποδηλατικών ομάδων και φορέων του δήμου Χανίων, δράσεις ενημέρωσης και ευαισθητοποίησης των πολιτών σε σχέση με την πράσινη μετακίνηση.










